---
title: Mistä on kyse
lang: fi
ref: tiedot
category: jupyter
---

## Mikä on Jupyter Notebook?

<img src="https://upload.wikimedia.org/wikipedia/commons/thumb/3/38/Jupyter_logo.svg/1200px-Jupyter_logo.svg.png" alt="jupyter" width="50%" class="center"/>

Jupyter Notebook on avoimen lähdekoodin työkalu, joka on syntynyt IPythonin pohjalta osana [Project Jupyteria](https://jupyter.org/) vuonna 2014. 
Jupyter notebook -dokumentteja voi luoda, käsitellä ja muokata sekä omalla koneellaan että verkon ylitse. 

Notebookien vahvuudet ovat opetustoimen tarpeisiin mitä parhaimmat.
Dokumenttien muokkaaminen ja käyttäminen ei vaadi minkään ohjelmistojen asentamista tietokoneelle, vaan niiden käyttäminen onnistuu tavallisella verkkoselaimella (kuten Firefox ja Chrome).
Lisäksi notebookien jakaminen ja muokkaaminen on vaivatonta ja niiden ohjelmointiympäristö on interaktiivinen ja helppokäyttöinen.
Notebookien käyttöä ei ole myöskään sidottu mihinkään aiheeseen, ja eri aiheisiin liittyvien esimerkkimateriaaliemme pohjalta opettajien on helppo lähteä luomaan omia materiaalejaan.

Jupyter notebook-tiedoston tyyppi on IPYNB (IPython Notebook), mutta sen voi tallentaa vaikkapa esittelyä varten helposti esimerkiksi HTML- tai PDF-muodossa. Muistio itse on ohjelmointikielen suhteen neutraali, mutta siihen liitetään sopiva ydin (kernel), joka ymmärtää haluttua kieltä. Project Jupyter alkoi pääasiassa Julian, Pythonin ja R-kielen ympäristönä, mutta nykyisellään sitä voi käyttää kymmenillä muillakin. Tällä sivulla keskitytään Pythoniin.
